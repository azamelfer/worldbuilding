---
title: Progetto X
---
![Image of Worldpainting](https://azamelworlds.github.io/worldbuilding/img/worldpainting.jpg)

Vi siete mai trovati a scrivere una storia? E di esservi bloccati dopo poche righe? Bene. O meglio, è un problema.

Che voi siate neofiti o scrittori già alle seconde o terze armi sapete bene, presumo, che è molto semplice perdersi durante la scrittura (vedremo che è facile anche durante il processo di worldbuilding, ma pazienza, padawan, ci arriviamo), mentre cercate di capire dove sia diretta la storia, quali siano i personaggi da incontrare, gli oggetti mistici da ricercare, anche semplicemente le anguste bettole in cui il vostro protagonista andrà a cacciarsi durante l'avventura. Ma perché?

La risposta è: worldbuilding. Dove, con molta attenzione, è necessario però capire che la parola "world" in "worldbuilding" è da intendere, non come solo "mondo" o "pianeta", ma, come "mondo della narrazione".

> ***"Lo scrittore diventa dio, che crea il mondo prima di infondergli la vita."***

Mi spiego con un esempio. Se hai intenzione di scrivere una storia in cui il tuo/la tua protagonista si trova naufragata su un'isola in qualsivoglia oceano, durante la fase di worldbuilding dovrai andare a concentrarti sull'ambientazione dell'isola e quindi sul clima, sulla fauna, sulla flora e così via, tenendo conto ovviamente delle caratteristiche della narrazione che vuoi adottare.

Cioè farai un worldbuilding molto accurato se sei un narratore onniscente, meno accurato se userai gli occhi del protagonista, in quanto non è utile parlare di botanica, per esempio, se il/la protagonista è uno/a spazzacamino.

Quindi il tuo worldbuilding è tanto particolare quanto particolare è la storia che vuoi raccontare.

Certo nulla ti vieta di andare a creare un vero e proprio mondo, vivo, con il suo clima, i suoi abitanti, il bilanciamento politico, l'economia ecc...

Tuttavia ricordati di stare attento a quello che ti dicevo prima, cioè, se non hai la necessità di fare l'intero pianeta del tuo protagonista, a meno che tu non voglia esplorare le meccaniche avanzate e complesse di tale lavoro per passione, non farlo e concentrati nel rendere viva, reale e nitida la scena e la sceneggiatura della tua narrazione.
